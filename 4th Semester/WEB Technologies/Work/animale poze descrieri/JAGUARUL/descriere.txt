Prezentare generală
 
Transparență
 
Informații vizitatori
 
Contact
 Grădina ZOO
ACASĂ
 
HARTA ZOO
 
ANIMALE
 
INFO
 
EDUCAȚIE
 
PROGRAM
SEARCH …
JAGUARUL

(Pantera Onca)

Clasa: Mamifere

Ordin: Carnivoră

Familie:  Felidae

Gen: Panthera

Specie: P. onca

Distribuție: America Centrală şi de Sud, din sud-estul Statelor Unite până în Patagonia. Cei mai mari jaguari trăiesc în Brazilia, la Mato Grosso.

Habitat: pădurea tropicală, mlaştini, savane, zone aride acoperite numai cu arbuşti

Dimensiuni:

– lungimea corpului: 112-185 cm

– lungimea cozii: 45-75 cm

Greutate:

– masculul: 55-100 Kg

– femela: 45-90 Kg

Maturitate sexuală: la 3 ani

Perioada de împerechere: la tropice tot timpul anului, la marginea ariei de răspândire, toamna devreme

Durata gestației: 93 – 110 zile

Număr pui la naștere: 1-4 pui, de 700 – 900 grame, cu ochii închişi. În următoarele săptămâni încep să-şi descopere mediul, iar în jurul vârstei de 6 luni merg deja cu mama lor la vânătoare.

Hrană: pecari, căprioare, maimuţe, tapiri, capybara, leneşi, păsări, caimani, peşti, ţestoase, ouă de păsări


GENERAL
Jaguarul (Panthera onca) este un mamifer specific continentului american, din familia felidelor. Împreună cu leul, tigrul, leopardul, care sunt specifice zonelor euro-asiatice, este una din marile feline, aparținând, ca și celelalte trei, genului Panthera. Jaguarul este singura felină care nu toarce. Jaguarul şi leopardul se aseamănă foarte mult, ambele animale au constituţie asemănătoare, dar jaguarul are un aspect mai robust şi labe mai puternice, având o apariţie mai impunătoare. Capul jaguarului este mai mare şi mai lat, decât al leopardului. Maxilarul inferior masiv le ajută să muște cu forță, iar caninii lungi sunt folosiți pentru a stăpunge și a apuca. Carnasierii, măsele modificate care taie oasele și tendoanele, sunt foarte bine dezvoltați.

Jaguarii sunt acoperiți cu blană moale, care este pătată cu rozete închise la culoare, care imită efectul razelor soarelui prin frunze. Au o coadă păroasă și flexibilă. Au 5 degete la picioarele anterioare și 4 la cele posterioare și fiecare deget are o gheară curbată retractilă pentru apucarea prăzii.

Jaguarii au simțuri ascuțite. Ochii sunt mari și îndreptați înainte, ceea ce le permite să aprecieze distanțele cu precizie. Pupilele se pot contracta în lumină puternică și se pot dilata mult asigurând o excelentă vedere nocturnă.

Urechile sunt mari, mobile și sub formă de pâlnie pentru a capta sunetele emise de pradă. Mustățile sunt lungi, rigide și extrem de sensibile, ajută la orientare și la vânătoarea nocturnă.

Jaguarul este mai activ în jurul amurgului și al zorilor, deși poate fi activ în orice moment al zilei. De asemenea, se odihnește lângă malurile râurilor și poate fi forțat să se odihnească în copaci în timpul sezoanelor de inundații. Jaguarii sunt dependenți de apă, mai ales în timpul sezonului uscat, când aceștia caută zone de răcorire. Jaguarii trăiesc izolați, cu excepția sezonului de împerechere.

 


HABITAT
Habitatul Jaguarului include pădurile tropicale din America de Sud și Centrală, zone umede deschise, însă preferă pădurea densă. Jaguarul preferă mediile de apă precum mlaștinile permanente, pădurile inundate în anumite anotimpuri. Jaguarii au fost văzuți și la altitudini de 3.800 m, dar evită, în mod obișnuit, pădurile montane.


HRANA
Similar cu alte feline, jaguarul este un carnivor prin definiție, hrănindu-se doar cu carne. Este un vânător oportunist, iar dieta sa cuprinde cel puțin 87 de specii. Jaguarul poate ataca aproape orice vertebrată, preferând o pradă mare. Jaguarul atacă în mod regulat caimani adulți, căprioare, câini și, uneori, chiar anaconda. Vânează chiar și animale domestice.


CONSERVARE
În multe regiuni populaţiile de jaguari sunt în declin, statutul lor în libertate fiind de specie ameninţată.

Populația de jaguari este amenințată de distrugerea și fragmentarea habitatului, uciderea pentru trofee și comerțul ilegal.

Rata defrișărilor din America Latină este cea mai ridicată din lume. Dezvoltarea agriculturii industriale și extinderea fermelor de vite au provocat despăduriri masive ceea ce a condus la restrângerea habitatului în care trăiesc jaguarii.

Inclusă în apendicele I al CITES, jaguarul este protejat la nivel național, cu interzicerea vânătorii în Argentina, Brazilia, Columbia, Costa Rica, Guyana Franceză, Honduras, Mexic, Nicaragua, Panama, Paraguay, Suriname, Statele Unite ale Americii și Venezuela și restricții de vânătoare în Guatemala și Peru.

Sunt dezvoltate programe de monitorizare națională, regională și locală a jaguarilor.

În ciuda protecției legale și a vânătorii reduse pentru blană, jaguarii sunt din ce în ce mai supuși riscului distrugerii habitatului și eliminării lor de pe lângă fermele de vite.


LA ZOO BUCUREȘTI
May este ambasadorul acestei specii la Zoo București. Amplasamentul său a fost special creat pentru a-i permite dezvoltarea comportamentului natural specific.

Politica de cookies Termeni și condiții Adresa: Vadul Moldovei 4, Bucuresti Email: contact@bucurestizoo.ro Preț bilete Facebook
Site-ul bucurestizoo.ro utilizează fișiere de tip Cookie pentru a vă oferi o experiență mai bună atunci când navigați pe siteul nostru. Această prelucrare se bazează pe consimțământul dumneavoastră exprimat pe site sau prin setările din browserul dumneavoastră.